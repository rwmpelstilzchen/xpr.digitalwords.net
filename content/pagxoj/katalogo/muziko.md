title: מוזיקה

<span class="kataloga-bildo">
	<a href="https://en.wikipedia.org/wiki/File:Maler_der_Grabkammer_des_Nacht_004.jpg"><img src="{filename}/senmova/katalogo/muziko-1.jpg" alt="⚙" style="border: 1px solid gray" /></a>
</span>
מוזיקה זה תענוג גדול. יש עוד מעט דברים בעולם שמסבים כל־כך הרבה אושר וממלאים את הלב והמחשבה.

העמוד הזה הוא מבט כללי על התפיסה שלי לגבי הוראת מוסיקה למתחילים, ילדים אבל גם מבוגרים. בפושישית יצאו שלושה ספרי מוזיקה (לנגינה באוקוללה, באוקרינה ובמלודיקה/פסנתר לפי טבלטורה), ועתידים לצאת עוד שניים (לנגינה במנדולינה לפי תווים, ולנגינה רב־קולית באוקוללה אחד או יותר). הספרים מיועדים הן ללימוד עצמי (הכל מוסבר, אני מקווה שבאופן בהיר) והן כעזר בהוראה. הספרים הם פרי הצורך כדי שאוכל ללמד את הילדים שלי לנגן, והם נוסו עליהם בהצלחה… אם השתמשתם בספרים, כהורים, כנגנים מתחילים, או כמורים, [אשמח לשמוע מה שיש לכם להגיד](http://me.digitalwords.net/).

מנקודת מבטי, בלימוד נגינה קודם צריך לבוא השלב של הביצוע, מהידיים, ורק אחר־כך כדאי להתעכב על תיאוריה וקריאת־תווים. לכן, לדעתי בלימוד מוזיקה לילדים כדאי לצרף שתי בחירות: להתחיל מכלים פשוטים במיוחד לנגינה, שקל להפיק בהם צליל נקי כבר מהרגע הראשון ושאפשר לנגן איתם גם שירי־ילדים ומנגינות פשוטות וגם מורכבות יותר; וללמד בהתחלה מטבלטורה, ורק אז לעבור לכלים מסובכים יותר.

* בתחום כלי המיתר, הפשוט ביותר והמתאים ביותר לגודל הידיים של הילדים הוא ה[אוקוללה](https://he.wikipedia.org/wiki/%D7%99%D7%95%D7%A7%D7%95%D7%9C%D7%99%D7%9C%D7%99): כלי מיתר מתוק בעל ארבעה מיתרים. גיטרה? לאוטה? צ׳לו? רק אחר־כך. יתרון משמעותי של האוקוללה על המנדולינה, שגם היא בעלת ארבעה מיתרים (למעשה, שמונה, שמסודרים בארבע זוגות של מיתרים שמכוונים [זהה](https://he.wikipedia.org/wiki/%D7%90%D7%95%D7%A0%D7%99%D7%A1%D7%95%D7%9F) כ״א), הוא שלראשונה מיתרי ניילון, ולשניה מיתרי מתכת, שמכאיבים לידיים הקטנות ומאתגרים יותר ללחיצה ביד שמאל.
* בתחום כלי הנשיפה בולטת ה[אוקרינה](https://he.wikipedia.org/wiki/%D7%90%D7%95%D7%A7%D7%A8%D7%99%D7%A0%D7%94) בעלת 4 חורים מסיבות דומות: פשטות מבנית, גודל מתאים, והפקת צליל קלה. חליל? בסון? טובה? רק אחר־כך.[^1]
* בתחום כלי המקלדת, הבחירה שלי היא [מלודיקה](https://he.wikipedia.org/wiki/%D7%9E%D7%9C%D7%95%D7%93%D7%99%D7%A7%D7%94): בניגוד לפסנתר, אפשר להכניס אותה לתיק, ומנעד הצלילים שלה הוא משהו הרבה יותר הגיוני לראשית נגינה. עוגב? אקורדיאון? צ׳מבלו? רק אחר־כך.

<span class="kataloga-bildo">
	<a href="https://commons.wikimedia.org/wiki/File:Plucked_string_instruments_(2)_Mandolin,_Lute,_Portuguese_string_ensemble,_Portuguese_guitar_-_Soinuenea.jpg"><img src="{filename}/senmova/katalogo/muziko-2.jpg" alt="⚙" /></a>
</span>
כתבתי קודם „טבלטורה”, ויכול להיות שאתם עוד שואלים את עצמכם מה זה אומר. בשיטה הרגילה כיום לכתיבת מוזיקה (מערבית, אבל לא רק) מצויינים גובה הצליל לפי הגובה של התו על־גבי החמשה ומשכו לפי צורת התו. זאת שיטה מעולה, שהזמן הוכיח שהיא עובדת יופי למגוון כלים, אבל היא דורשת שכבה נוספת של תיווך והפשטה בין הקריאה של הכתוב והביצוע שלו בכלי מסויים. את שכבת־הביניים הזאת אני חושב שנכון לצמצם עד כמה שניתן בשלב הראשון; כמו שכתבתי קודם — להתחיל מהידיים. טבלטורה, לעומת זאת, מסמנת לא את גובה הצליל לפי שיטה מופשטת מוסכמת, אלא את אופן הפקת הצליל בכלי המסויים. יש מגוון שיטות של טבלטורה, ובאלו השתמשתי בספרים שיצאו בפושישית:

* [**אוּקַלֵּיקַלּוּת**]({filename}katalogo/ukulele.md). נגינה חד־קולית באוקוללה לפי טבלטורה שבנויה באופן הפשוט הבא: ארבעת המיתרים מסומנים בעזרת ארבעה קווים, כשעל כל קו כתובים מספרים — 0 מסמן פריטה על המיתר כשהוא פתוח (בלי לחיצה ביד שמאל), 1 מסמן פריטה כשלוחצים ביד שמאל בסריג הראשון, 2 פריטה כשלוחצים בסריג השני וכן הלאה. הסבר מלא מופיע בספר.
* [**אוֹקַלִינָה**]({filename}katalogo/ocarina.md). בספר הזה מופיעות כל המנגינות שב„אוקליקלות” ושאפשר לנגן אותן באוקרינה בת 4 חורים (מנעד של אוקטבה + חצי טון). בטבלטורה ציור סכימטי של אוקרינה: ריבוע ובו ארבעה ריבועים קטנים — ריבוע קטן שחור מסמן חור סתום, ריבוע לבן חור פתוח וריבוע מקווקו, חור חצי־סתום.
* [**מֶלוֹדִיקַל**]({filename}katalogo/melodica.md). הספר הזה מקביל בדיוק ל„אוקלינה”, ולמעשה הוא מופק מאותם קבצים: במקום הציורים הסכימטיים מופיעים צבעים, שמתאימים למדבקות צבעוניות שצריך להדביק על המלודיקה (או כל כלי מקלדת אחר).

אז זה השלב הראשון: להכיר מוזיקה קודם כל מהנגינה עצמה בכלים פשוטים ובשיטה פשוטה, כך שאפשר להרגיש מוזיקה כבר מההתחלה, ולא רק לנגן תרגילים „דו־דו־דו, רה־רה־רה, דו־דו־דו”.

<span class="kataloga-bildo">
	<a href="https://www.pexels.com/photo/vintage-music-antique-radio-9295/"><img src="{filename}/senmova/katalogo/muziko-3.jpg" alt="⚙" /></a>
</span>
השלב השני מוסיף מורכבות: קריאה של תווים, או נגינה בכמה קולות (לבד או בחברותא); בהתאם, שני ספרים עתידיים, שמתבשלים לאיתם:

* **נְעִימַנְדּוֹלִינָה**. אחרי שלמדנו לנגן באוקוללה מטבלטורה, וגם קצת גדלנו האצבעות שלנו חזקות יותר (גיל 7–8 נראה לי מתאים), אפשר ללמוד לנגן במנדולינה, מתווים. העזר כאן הוא שבתחתית כל עמוד מופיע הסולם של המנגינה, עם אצבוע ליד שמאל וטבלטורה שאומרת על איזה מיתר לפרוט ובאיזה סריג ללחוץ עבור כל גובה צליל. במתכוון הכל נשאר ב[פוזיציה ראשונה](https://en.wikipedia.org/wiki/Position_(music)), גם במקומות שבנגינה מתקדמת יותר היה הגיוני לנגן בפוזיציה אחרת; זה כבר עניין מתקדם שנמצא מחוץ לתחום הספר. לא רציתי למחזר שוב את אותן המנגינות, ולכן כל המנגינות (למעט שירי יום־הולדת, שיש להם מקום של כבוד אצלנו…) הן חדשות, והבחירה נעשתה לפי הטעם המוזיקלי של אילאיל (7)…
* **אוּקַלֵּיקַלּוּת 2** (או „אוּקַ־לֹא־כָּל־כָּךְ־קַלּוּת”). אותו רעיון של „אוקליקלות”, רק בשני קולות. יהיו גם מנגינות לנגינה באוקוללה אחד (מלודיה + ליווי), וגם מנגינות לנגינה בשלושה אוקוללאים (מלודיה באוקוללה אחד + אקורדים שמפורקים על פני שני האוקוללאים המלווים). המטרונום הוא ידיד באופן כללי, אבל כשמנגנים ביחד הוא חשוב אפילו יותר.

[^1]: מאוד נפוץ ללמד חלילית ככלי ראשון. עם כל החיבה שלי לכלי הזה (אני מנגן בחלילית אלט), אני חושב שזאת בחירה די גרועה, שמביאה להרבה תסכול. החלילית מורכבת מדי ללימוד ככלי ראשון: יש בה הרבה יותר מדי חורים ומשמשות יותר מדי אצבעות, כולל זרת אחת. למה זה נורא? לא רק כי זה מוסיף סיבוך, אלא מסיבה פשוטה הרבה יותר — אם אחד החורים לא סגור היטב, הצליל שמופק יוצא צורמני, וכשיש הרבה חורים לסגור בהרבה אצבעות, הסיכוי שאחת האצבעות הקטנות לא תסגור היטב חור גדל פלאים. מדמיינים ילד.ה מנגןת בחלילית? עוברת לכן תחושה כזאת בגב? אז זהו. הבעיה הזאת הביאה לכך שאת הלימוד מתחילים מהצלילים הגבוהים, שאמנם דורשים פחות אצבעות, אבל לא מוסיפים שלווה לשכנים בחלילית סופרן… האוקרינה בעלת 4 החורים, לעומת זאת, מצריכה רק את האצבע והאמה של שתי הידיים, וסידור החורים בה הוא בריבוע. אם האצבעות של הילד.ה קטנות מדי בשביל אוקרינה מסויימת, אפשר לחפש אוקרינה קטנה יותר, או פשוט לחכות שתגדל…
